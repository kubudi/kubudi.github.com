---
layout: post
title: "Açık Mektup"
description: ""
category: kisisel 
tags: []
---
{% include JB/setup %}

  Ne oluyor? Yüzüm neden yanıyor? Nabzım neden bu kadar yükseldi? 
Eski defterlerimin üzerindeki toz mu boğazımı düğümleyen? 
  
  Yağmur? Benim için mi ağlıyorsunuz bulutlar? Yapmayın, ne olacak ki? Yeni bir şey yok.
Her şey en az şu kağıtlar kadar eski.

> _"18.03.2011_
>
>_Bilmemek: Merak, umut, heyecan, korku, hayal..._ 
>
>_Bilmek: Üzüntü, pişmanlık, ümitsizlik, acı, çaresizlik, hayal..."_

  Tarihe dikkat ettiniz mi? Kainatın kozmik şakalarından birisi. Bunu yazarken hissettiklerimi
an gibi hatırlıyorum. Aslında beni en çok zorlayan, bilmiyorum sırf bana özel mi, hayatımın bilmek ve bilmemek
gibi iki kutba sahip olmamasıydı. Hep "Tahmin" isimli üçüncü bir seviyede kaldı olaylar. Ne bir şeyi tam bilebildim, ne de şaşırabildim duyduğum, gördüğüm herhangi bir hadiseye. Ve şunu söyleyebilirim ki, o kutuplarda yaşayan dostlar, imreniyorum size.

  Bir de tespitim var. Lanetliyim kesinlikle. Aklıma gelip de başıma gelmeyen tek bir şeye rastlayamadım. 
Bir istisna bile yok. Hem de hiçbir yerde, hiçbir konuda. İnanması zor biliyorum, ama öyle.


>_"-gözlerin neden o kadar büyük?_   
>>_-sanal göz onlar bi kere_   
>_-peki, sanal gözlerin neden o kadar büyük?_   
>>_-dünyayı daha iyi görebilmek için._   
>_-sanal dünyayı mı?_   
>>_-gerçek dünyayı göremiyorum ya, onu görürüm belki dedim böyle_   
>_-bakmasını bilmiyorsun. İşe yaradı mı bari japon taktiği?_   
>>_-dünya göründüğü gibi değil belki de? Bende bu akıl varken hiç bir şey göremem._   
>_-ben de onu diyorum işte dünya göründüğü gibi değil. Olsun sıkma canını kalp gözüyle görürsün artık._
>_Hem görmek o kadar önemli değil, aslolan hissetmek."_

  Ne de çok şey anlatıyor 2 satır yazı.. Bir de insanları tanımak zor derler. Hep garipserim zaten bunu. 
Ne var ki? Gözlerine bakacaksın altı üstü, çok mu zor?

  Asıl mesele insanı tanıdıktan sonra başlıyor. Çünkü inanın hiç bir insan, kendini dışarıdan birisi kadar iyi
tanıyamıyor. Belki kabullenemiyor bilmiyorum. Veya işine gelmiyor. Ama öyle. bundan eminim. 
  
  Eğer hayatınızda bir meydan okuma istiyorsanız, birisine kendini anlatmaya çalışın. Hani söyleneni duymamak
için kulaklarını kapatıp, yüksek sesle şarkı söyleyen çocuklar vardır ya, onlardan birisini buluyorsunuz
karşınızda bir süre sonra. Ne söylerseniz söyleyin, ne amaçla söylerseniz söyleyin, sesiniz yeterince çıkmıyormuş gibi hissettiriyorlar size.

  Gün gelip o dinlemedikleri şeyler başlarına gelince de, "ben söylemiştim" demek oturuyor yüreğinize. Hele de bu
insanlar kıymet verdiğiniz kişilerse. Sonra tamam diyorsunuz, geçti bitti. En azından şimdi dinle. Sonra başa
sarıyor kaset. Aynı olaylar, aynı terane...

>_"Ben geri zekalı değilim."_  

  Bu ara çok sık söylemeye başladım bu cümleyi. Sevmiyorum aslında. Ama mecbur bırakıyorlar. Herkes bir taraftan
"O öyle, bunu düşündün mü, şu aslında böyleymiş" gibi zaten düşündüğüm, bildiğim şeyleri söylemeye hiç ara vermediği için şüpheleniyorum. Acaba beni geri zekalı mı zannediyorlar diye.

  Hani birisi çıkıp dese ki "Bunu yapman bence iyi yap onu", veya ne bileyim "Sen böyle birisin bak, bu sana daha
uygun" filan, ellerinden öperim. Ama yok. Bunu yapabilecek ya kapasiteleri yok, ya da cesaretleri.

  Onlar bir tarafa, anlatamıyorum kendimi sanırım. Yaşadığım, başımdan geçen her şeyin bilincindeyim. 
Şaşırmıyorum olanlara. Hep tahmin ettiğim şeyler oluyor zaten bunlar, neden şaşırayım ki? 
Öyle olacağını bile bile hareket ediyorum. Benim tercihim bu. Çaresizlik, korkaklık, yalancılık, öyle şeyleri
bırakalı uzun zaman oluyor, anlatamıyorum. Kimseyi suçlamıyorum, kızmıyorum, küsmüyorum, kendime darılıyorum 
biraz, "Neden böyle yapıyorsun diye". Sonra o da geçiyor zaten, malum sebeplerim var benim de kendimce.

  Söylediğim şeylerin bir ehemmiyeti yok gözlerinde. Hadi diğer konuları anlarım, ama kendim hakkımda
söylediklerimi dinleyin en azından ne olur.. Ben balık sevmiyorum diyorsam, sevmiyorumdur. Acaba gerçekten
sevmiyor mu diye denemenin bir anlamı var mı? Veya önüme inadına balık koymanın? Siz öylesiniz belki bilmiyorum,
Kişi kendinden bilirmiş hani. En azından bana benim istediğim gibi baksanız ne olur ki?

  Peki benim hayatım neden şu an olduğu şekilde? Bunun cevabını da tozlu kağıtların arasında buldum yine;

>_"Hayatta 3 şeyi sevdim;_
>+ _Seni,_
>+ _Kalbimi,_
>+ _Ümit Etmeyi..._   
>
>_Seni sevdim, sensin diye._    
>_Kalbimi sevdim, seni sevdi diye,_    
>_Ümit etmeyi sevdim, belki seversin diye..."_    

  (Okuyucu burada bu not parçasının ne kadar lise-vari olduğunu düşünür). 
"Ah" almak nasıl bir şeydir bilir misiniz? Ben tecrübe ettim ziyadesiyle. Bu not sayesinde iyice emin oldum 
neden böyle olduğuna. Çok uzun zamanlar önce bunu bana yazan kişinin üzerimde nasıl bir hakkı olduğunu 
düşününce, "Ne bekliyordun ki başka" diyebiliyorum kendime. O yüzden teşekkür ediyorum ben bu notları attığımda 
arkamdan gizlice alıp saklayanlara.

Sonuç mu? Herkes hayatını istediği şekilde yönlendirir. Siz söyledikleriniz ve söyleyeceklerinizle kalırsınız.
Aynı senaryoyu tekrar tekrar izlemek zorunda bırakılırsınız. Üzülürsünüz kendiniz için değil de, başkaları için.
Ağlarsınız filan...