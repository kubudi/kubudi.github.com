---
layout: post
title: "Korkuyorum"
description: ""
category: kisisel 
tags: []
---
{% include JB/setup %}

  Korkuyorum. Ve korkum bir çığ olup iniyor umut dağlarından aşağı. Dağları eritip bir toz yığını bırakarak, 
katlanarak büyüyor. Yoluna çıkan her şeyi yutarak, ve sürekli hızlanarak yol alıyor, şahikalardan kara katmanlara 
doğru. Neşe mutluluk, istek, mantık, yaşama sevinci... Ayırt etmiyor, yutuyor ve devam ediyor yoluna dur durak 
bilmeden. 

  Sesi yeryüzünü titretiyor. Korkuyor güneş, bulutların arkasına gizleniyor. Acun meraklanıyor bu koca çığ nereye
sığacak diye. Şaşırıyor, soruyor dilek yıldızlarına "bu umut dağları bitince ne olacak" diye, cevapsız kalıyor en 
bilgelerin yanında bile.  

  Sonra kor olmuş gönlüme rastlıyor yolunun üzerinde, ateşi eritiyor o ulu çığı saniyesinde. Ama durmuyor, sel
olup ilerliyor dosdoğru hedefine. Hala yıkıcı, hala acımasız, hala delice...

  Yıkıyor önünde kalan son manevi barınakları, süpürüyor etrafta kalan tüm savunulacakları. Ve sonunda ulaşıyor
menziline muzafferce. 

  Ama yavaşlıyor orada, o heybetini, o korkunç çehresini bırakıyor bir kenara. Sessizleşiyor, ve usulca karışıyor engin ümitsizlik deryasına, Ardında bir hiçlik diyarı bırakarak...

  Susuyor sema, susuyor yeryüzü, susuyor tüm dünya. Kainat şaşırıyor bu denizin durgunluğuna. Bir sessizlik
çöküyor, öyle bir sessizlik ki, hüsranın amansız çığlıklarını boğuyor sinesinde. 

  Keder bulutları döküyor hicran yağmurlarını. Yas rüzgarları süpürüyor umut dağlarından geriye kalanları hayal 
kırıklıklarıyla dolu çöplüğe. Ne o koca umuttan bir eser kalıyor geriye, ne de bir zerre miktarı neşe.. Bir 
hiçlik, amansız bir hiçlik ayakta duruyor sadece.

  Ve ben, ben de artık göç ediyorum rüyalar diyarına. Belki mutluluğu orada bulabilirim diye...